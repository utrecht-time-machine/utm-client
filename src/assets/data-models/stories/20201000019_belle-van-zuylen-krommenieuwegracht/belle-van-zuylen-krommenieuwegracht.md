Ze vond Utrecht maar een saaie, sombere stad. Terugkomend uit Den Haag schrijft ze bijvoorbeeld in 1769: “Ik laat mijn nicht [Annebetje] van Athlone hier achter en ik keer met een triest hart terug naar het trieste Utrecht” (brief 333). Ze kende hier genoeg mensen om zich niet te hoeven vervelen, maar een huwelijk met een buitenlander had voor haar het voordeel dat ze een reden zou hebben om Utrecht te verlaten: begin 1771 trouwde ze met de Zwitser Charles-Emmanuel de Charrière, en van toen af woonde ze in Colombier bij Neuchâtel.
